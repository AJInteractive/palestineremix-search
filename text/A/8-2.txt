حطوني بغرفة صغيرة عند الحاجز كلها زجاج شبابيك كبار وبعدها أجا جيب جيش ونقلوني على مركز شرطة بجبل المكبر دخلوني عند واحد حكا إنه هو ضابط من غير ما يحكي إيش اسمه، طبعاً كل هذا من دون ما يحكوا لي شو التهم ولا يحكوا لي أي شي بالمرة، وحكا لي بدو يحولوني على مركز شرطة بتل بيوت، هناك لما نزلنا أخذوني على المحقق وحكا لي تهمة حيازة سكين طبعاً ما كنش معي سكين وقال لي إنه موقوفة ل 24 ساعة، بالجيب نزلوني على أساس إنه رايحة على المسكوبية هلأ هناك كلبشوا لي يديّ وحطوا لي زي عصابة أو شيء على عيناي بطلت شايفة أي شي بالمرة، دخلوني بمكان يعني بعدين عرفت إنه غرفة تحقيق قاموا عن عيوني، كان في واحد اللي هو المحقق قاعد وراء المكتب وبحكي لي آه أهلاً وسهلاً أخيراً إحنا من زمان نستناكِ